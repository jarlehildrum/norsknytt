---
title: "Fokus på skrivestrategier"
description: "Mange ungdomsskoler rundt om i landet satser nå sterkt på skriving som grunnleggende ferdighet. Et viktig budskap er at læreren skal være tydelig til stede i klasserommet."
pubDate: 2019-09-18
author: "Bjarne Berre"
tags: ["skriveopplæring", "skrivestrategier", "Skrivesenteret", "begrepstrening"]
image: "/images/norsknytt-1-2010.jpg"
---

Mange ungdomsskoler rundt om i landet satser nå sterkt på skriving som grunnleggende ferdighet. Sentralt i denne satsingen står Skrivesenteret, der en rekke dyktige fagfolk sprer ny kunnskap om hvordan lærere kan gjøre opplæringen bedre og mer effektiv.

## Læreren som modell

Et viktig budskap er at læreren skal være tydelig til stede i klasserommet og modellere skriving for elevene, for eksempel ved å skrive tekster mens elevene ser på og kommenterer. Gode, åpne diskusjoner fremmer elevenes bevissthet om valg som knyttet til innhold, tekstoppbygging og stil.

## Skrivestrategier i praksis

I en av de bøkene som blir omtalt i dette Norsknytt-nummeret, er et sentralt budskap at god skriveopplæring er opplæring i gode skrivestrategier. Slike strategier kan knyttes til ulike faser i skriveprosessen, men generelt ser norske elever ut til å være lite bevisste på disse fasene.

Som sensor til skriftlig eksamen kan man av og til ane at elevene har brukt altfor lite tid på forskrivingsstrategier: Snarere kan det virke som om mange elever kaster seg over tastaturet før de har tenkt på hvilke muligheter oppgavene byr på.

## Bearbeiding av tekster

Og når punktum er satt, brukes det ikke alltid mye krefter på å bearbeide tekstene ved å stryke, forandre, omplassere og tilføye setninger og avsnitt.

I dette nummeret av Norsknytt prøver vi å vise hvordan bevisst og målrettet arbeid med skrivestrategier kan brukes på årets oppgavesett til skriftlig eksamen. Til hver eneste eksamensoppgave fra våren 2014 har vi laget et forslag til tenke- og skriveaktiviteter.

Kanskje kan slik strategitrening gjøre elevene bedre rustet til skriftlig eksamen, like mye som heldagsprøver?

## Innhold i nummeret

Dette nummeret inneholder også en bolk med språkrikrighetsoppgaver og en bolk med begrepstrening. Sammen med språkrikrighetsoppgavene følger det retteskjemaer som er enkle og raske å bruke både for elever og lærere.

Begrepstreningen knytter seg på en helt annen måte til innholdssiden i norskfaget. Vi håper at de 52 begrepskortene kan gjøre norskundervisningen enda et hakk morsommere og mer variert. Ikke minst tror vi at begrepskortene kan brukes med hell som repetisjon før muntlig eksamen.

Med denne utgivelsen er Norsknytt inne i sin 40. årgang!
