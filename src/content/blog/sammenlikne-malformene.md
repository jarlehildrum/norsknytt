---
title: "Å sammenlikne de to målformene"
description: "Hva innebærer det at tiendeklassingene skal kunne bruke grammatiske begreper til å sammenlikne nynorsk og bokmål? I dette nummeret gir vi både bakgrunnsstoff og eksempeloppgaver."
pubDate: 2019-09-18
author: "Bjarne Berre"
tags: ["grammatikk", "nynorsk", "bokmål", "målformer"]
---

Hva innebærer det at tiendeklassingene skal kunne «bruke grammatiske begreper til å sammenlikne nynorsk og bokmål»? I dette nummeret av Norsknytt gir vi både bakgrunnsstoff, forslag til vurderingsskjemaer, eksempeloppgaver og eksempelsvar.

## Grammatikk i norskfaget

Ved innføringen av Kunnskapsløftet forsvant formuleringene om grammatikk mer eller mindre ut av norskplanen, og området fikk heller liten plass i de lærerbøkene som ble utviklet til reformen. Samtidig kunngjorde Språkrådet og Utdanningsdirektoratet at en stor del av det grammatiske begrepsapparatet skulle byttes ut, uten at det ble igangsatt noen systematisk skolering av norsklærere.

Lite eller ingenting tyder på at gjennomsnittseleven føler seg sikker i omgangen med grammatiske begreper. Det er synd, for nå er det omsider kommet forskning som påviser en klar og positiv sammenheng mellom god grammatikkundervisning og framgang i skriveferdigheter.

## Forskning som virker

Professor Debra Myhill ved Universitetet i Exeter har gjennom et stort prosjekt vist at meningsfull grammatikkundervisning faktisk virker: Det er en forutsetning at elevene studerer språket i bruk, og det er om å gjøre at elevene seg imellom diskuterer hvordan ulike grammatiske valg vil påvirke tekstene de skriver.

Elever som klarer å utvikle et metaspråk, kan raskt gjøre store framsteg som skrivere. De kommende Norsknytt-numrene vil inneholde mer stoff om god grammatikkundervisning.

## Bokmål vs. nynorsk

Kompetansemålet som går ut på at elevene skal kunne sammenlikne bokmål og nynorsk, er både en styrking av grammatikkemnet innenfor norskfaget og en styrking av sidemålet.

At kompetansemålet er plassert innenfor hovedområdet «Språk, litteratur og kultur», kan gjøre det ekstra aktuelt å komme inn på forskjellen mellom bokmåls- og nynorsksetninger på muntlig eksamen.

## Hva vil det si å sammenlikne?

Elever som skal sammenlikne setninger fra to målformer, må få lov til å påpeke både likheter og forskjeller, for begge deler er interessant. Der setningsoppbygningen er ulik, kan det være lurt å påpeke forskjeller på setningsnivået først, for deretter å gå løs på ordnivå og morfemnivå.
