---
title: "Hva er gode eksamenssvar?"
description: "I dette nummeret av Norsknytt presenterer vi elleve eksamenssvar fra våren 2019. Seks av svarene er hovedmålsbesvarelser på bokmål, de fem andre svarene er sidemålsbesvarelser på nynorsk."
pubDate: 2019-10-28
author: "Bjarne Berre"
tags: ["eksamen", "elevtekster", "vurdering"]
---

I dette nummeret av Norsknytt (1-2/2019) presenterer vi elleve eksamenssvar fra våren 2019. Seks av svarene er hovedmålsbesvarelser på bokmål, de fem andre svarene er sidemålsbesvarelser på nynorsk. Elevene som har skrevet tekstene, er anonymisert og honorert. Abonnenter på Norsknytt kan fritt bruke elevtekstene i faglag og i klasserommene.

## Hvorfor elevtekster?

Norsknytt har mottatt mange ønsker om elevtekster av den typen vi nå publiserer. For elever som ikke selv har vært oppe til skriftlig eksamen, er det betryggende å få se hvordan rimelig gode eksamenssvar kan se ut.

I utvalget vårt har vi prioritert eksamenssvar som har fått karakterene fire og fem, for i slike svar er det som regel mye som er bra – og noen mangler som andre elever lett kan påpeke og lære av. Vi har også tatt med et treersvar på nynorsk der selve nynorsken var hovedproblemet. Og vi har tatt med et par seksersvar for å vise at kreativitet kan bli belønnet, selv om det er rusk i rettskriving og tegnsetting.

## Bruksmåter

Eksamenssvarene kan brukes på mange vis. På side 11 har vi listet opp en rekke forslag til bruksmåter. Kanskje kan det være ekstra givende å sammenlikne eksamenssvar med samme valg av B-oppgave. Hva er det for eksempel som skiller de fire fortellingene fra hverandre når det gjelder kvalitet?

Hvorfor blir én av de publiserte fortellingene vurdert som særdeles god – og to av dem bare som middels gode? Slike spørsmål kan avstedkomme gode diskusjoner i klasserommet.

## Konstruktiv kritikk

Når elever diskuterer andre elevers eksamenssvar, hender det ofte at de er svært kritiske – og langt strengere på karakterene enn erfarne sensorer. Selv om elevene som har skrevet tekstene ikke er til stede i klasserommet, kan det være alright å gi elevene noen råd om takt og tone.

Det er god sensorskikk å lete etter hva elevene faktisk har fått til og hva de har prøvd på. Synspunkter skal begrunnes med støtte i eksamensdokumentene.

Ved å studere eksamensoppgavene og vurderingsmatrisen sammen med eksamenssvarene håper vi at ungdomsskoleelever kan få en ordentlig forståelse av hva gode eksamenssvar kan være.
